
Σύμφωνα με τα τελευταίο στοιχεία περισσότερα από 4,4 δισεκατομμύρια άνθρωποι κατοικούνε σε αστικές περιοχές ή το 56% του παγκόσμιου πληθυσμού. Οι εκτιμήσεις των επιστημόνων αναφέρουν ότι μέχρι το 2050 το ποσοστό αυτό θα έχει ανέλθει στο 68%. Η συγκέντρωση του πληθυσμού σε μεγάλα αστικά κέντρα εκτός από τα οφέλη που προσφέρει στους πληθυσμούς αυτούς (επαγγελματικές ευκαιρίες, πρόσβαση σε ποιοτικές υπηρεσίες υγείας κλπ) οδηγεί και σε μία σειρά προβλήματα, κυρίως περιβαλλοντικά:

Η ατμόσφαιρα στα μεγάλα αστικά κέντρα είναι επιβαρυμένη με ρύπους και αιωρούμενα σωματίδια που επιβαρύνουν την υγεία των κατοίκων και ιδιαίτερα των πιο φτωχών από αυτούς που ζούνε σε επιβαρυμένες περιοχές με έντονη παραγωγική δραστηριότητα και μεγαλύτερη πυκνότητα πληθυσμού (βιομηχανικές περιοχές κλπ)
Όσο περισσότερο πληθυσμό έχει μια πόλη, τόσο μεγαλύτερη είναι και η απόσταση από την οποία πρέπει να τροφοδοτείται με τρόφιμα  και άλλους πόρους (νερό, ενέργεια κλπ) για να καλυφθούν οι ανάγκες των κατοίκων της. Έτσι λοιπόν ενώ θεωρητικά ένας τεράστιος πληθυσμός συγκεντρώνεται σε μία μικρή μόνο έκταση, η επίδραση και η χρήση πόρων γι' αυτό τον πληθυσμό εξαπλώνεται σε πολύ μεγάλες εκτάσεις καθιστώντας την μεταφορά τους μια πολύ δύσκολη κοστοβόρα και περιβαλλοντικά επιβαρυντική διαδικασία. Σε αρκετές περιπτώσεις οι πόροι που απαιτούνται για την μεταφορά των αγαθών είναι περισσότεροι από ότι για την παραγωγή τους.
Οι φυσικοί πόροι στα όρια μιας πόλης , όπως το νερό, εξαντλούνται, αλλά και μολύνονται.
Εξαιτίας των υλικών που κυριαρχούν στο αστικό περιβάλλον (τσιμέντο, άσφαλτος κλπ) η κατανάλωση ενέργειας για θέρμανση και ψύξη αυξάνεται , ενώ η ύπαρξη τεράστιων  κοινόχρηστων κτιρίων οδηγεί σε σπατάλες ενέργειας για τον φωτισμό, τη, θέρμανση κλπ.

Μέσα σε αυτό το πλαίσιο, η ομάδα μας θα πειραματιστεί και θα προσπαθήσει να κατασκευάσει λύσεις για κάποια από τα προβλήματα που προκαλεί  στο περιβάλλον η ζωή και η εργασία σε αστικά κέντρα. Η πόλη η καρδιά των σύγχρονων οικονομιών, πρέπει να γίνει πιο φιλική προς το περιβάλλον, χτίζοντας την ζωή και την οικονομία της με τρόπο που θα μειώνει αυτές τις επιπτώσεις.

Λύσεις όπως η αστική καλλιέργεια λαχανικών σε κάθετους κήπους, τα πράσινα κτίρια, συστήματα για τον έλεγχο της κατανάλωσης νερού, συστήματα για την εξοικονόμηση της κατανάλωσης ενέργειας στα κτίρια, αλλά και μια νέα αρχιτεκτονική για την μείωση των μετακινήσεων  και της αύξησης του πράσινου των πόλεων είναι στο επίκεντρο της ομάδας μας. 

Οι μαθητές θα επιλέξουν μέσα από ένα πλήθος λύσεων, αυτές που θα υλοποιήσουν σε κλίμακα μακέτας. Ενδεικτικά αναφέρονται οι παρακάτω λύσεις:

Κάθετοι λαχανόκηποι σε αστικά κτίρια με την υποστήριξη συστήματος αυτόματου ποτίσματος. Το σύστημα θα κάνει χρήση κατάλληλων αισθητήρων (υγρασίας εδάφους, φωτεινότητας, θερμοκρασίας κλπ) και θα ελέγχεται είτε από μικροελεγκτή Arduino, είτε από Microbit. 
Σύστημα άσκοπης χρήσης φωτιστικών σε δημόσια κτίρια, με τη βοήθεια αισθητήρων φωτεινότητας και κίνησης και τον έλεγχο από μικροελεγκτή Arduino η Microbit.
Παρακολούθηση και έλεγχος της ποιότητας του ατμοσφαιρικού αέρα με την βοήθεια κατάλληλων αισθητήρων. 
Έξυπνοι σηματοδότες κυκλοφορίας για την αποφυγή της άσκοπης αναμονής αυτοκινήτων.
